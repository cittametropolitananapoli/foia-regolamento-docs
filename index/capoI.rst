CAPO I PRINCIPI GENERALI
------------------------



Art. 1 – Oggetto e ambito di applicazione
~~~~~~~~~~~~~~~~~~~~~~~~~~~~~~~~~~~~~~~~~~~~~

1. Il presente regolamento disciplina: l’accesso documentale agli atti amministrativi (artt. 22 e seguenti della legge n. 241/1990), l’accesso civico semplice (art. 5, comma 1, del D. Lgs. 33/2013 di seguito denominato Decreto Trasparenza) e l’accesso civico generalizzato (art. 5, comma 2, Decreto Trasparenza).
2. La Città Metropolitana di Napoli garantisce a tutti, nelle forme previste dalle vigenti leggi in materia e dal presente regolamento, l’esercizio del diritto all’informazione e all’accesso.
3. Resta ferma   la disciplina dettata da altre norme legislative o regolamentari per le fattispecie particolari di diritto di accesso (accesso in materia ambientale, accesso per fini scientifici, tutela dati personali).

Art. 2 – Principi generali del diritto all’informazione e all’accesso
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

1. La trasparenza è l’accessibilità totale ai dati e ai documenti detenuti dall’ente, allo scopo di tutelare   i   diritti   dei   cittadini,   promuovere   la   partecipazione   degli   interessati   all'attività amministrativa e favorire forme diffuse di controllo sul perseguimento delle funzioni istituzionali e sull'utilizzo delle risorse pubbliche.
2. L’accesso ai documenti amministrativi, attese le sue rilevanti finalità di pubblico interesse ed attenendo ai livelli essenziali delle prestazioni di cui all’art. 117 secondo comma, lettera m) della Costituzione, costituisce principio generale, volto a favorire la partecipazione e ad assicurare l’imparzialità, la trasparenza e la pubblicità dell’attività amministrativa della Città metropolitana di Napoli.

Art. 3 - Diritti di accesso: definizioni
~~~~~~~~~~~~~~~~~~~~~~~~~~~~~~~~~~~~~~~~

1. Il presente regolamento disciplina i criteri e le modalità organizzative per l’effettivo esercizio dei seguenti diritti:

   a) “accesso documentale”: l’accesso disciplinato dal capo V della legge n. 241/1990;
    
   b) “accesso civico semplice”: l’accesso ai documenti oggetto degli obblighi di pubblicazione, previsto dall’art. 5, comma 1, del D.Lgs. n. 33/2013 (Decreto Trasparenza);
    
   c) “accesso civico generalizzato”: la nuova forma di accesso civico previsto dall’art. 5, comma 2, del citato decreto trasparenza.

2. L’accesso documentale o “procedimentale” è il diritto degli interessati di prendere visione e di estrarre copia di documenti amministrativi. Tale diritto è riconosciuto a tutti i soggetti privati, compresi quelli portatori di interessi pubblici o diffusi, che abbiano un interesse diretto, concreto e attuale, corrispondente ad una situazione giuridicamente tutelata e collegata al documento amministrativo al quale è chiesto l'accesso.

3. L’accesso civico semplice è il diritto di chiunque di richiedere alle pubbliche amministrazioni documenti informazioni o dati, che l’ente abbia omesso di pubblicare pur avendone l’obbligo ai sensi del decreto trasparenza.

4. L’accesso civico generalizzato è il diritto di chiunque di accedere ai dati e ai documenti detenuti dalle pubbliche amministrazioni, ulteriori rispetto a quelli oggetto di pubblicazione ai sensi del Decreto Trasparenza, nel rispetto dei limiti relativi alla tutela di interessi giuridicamente rilevanti secondo quanto previsto dall'articolo 5-bis del D.Lgs.n.33/2013.

Art. 4 – Ufficio Relazioni con il Pubblico
~~~~~~~~~~~~~~~~~~~~~~~~~~~~~~~~~~~~~~~~~~~~~~

1. L’Ufficio Relazioni con il Pubblico (di seguito URP) fornisce informazioni e supporto all’utenza e agli uffici dell’Amministrazione circa le modalità per l’esercizio del diritto di accesso nei limiti previsti dalla legge.
2. L’URP riceve le istanze di accesso di ogni tipologia, gestisce le comunicazioni relative al procedimento di accesso e supporta il Responsabile per l’Accesso Civico, (di seguito RAC).
3. Laddove le istanze di accesso fossero acquisite da altri Uffici dell’Amministrazione, le stesse devono essere tempestivamente inoltrate all’URP, anche qualora l’ufficio ricevente risulti competente in ordine all’oggetto della richiesta.
4. L’URP provvede, altresì, alla tenuta ed aggiornamento del Registro delle domande di accesso, di cui al successivo art. 5 e alla distribuzione della relativa modulistica.

Art. 5 - Registro delle domande di accesso
~~~~~~~~~~~~~~~~~~~~~~~~~~~~~~~~~~~~~~~~~~

1. Il Registro delle domande di accesso, tenuto ed aggiornato a cura dell’URP, è istituito per la registrazione  delle  istanze  di  accesso  documentale,  civico  semplice  e  civico  generalizzato, pervenute nell’anno solare alla Città metropolitana di Napoli.
2. Nel Registro delle domande di accesso viene annotato:

   a) oggetto della richiesta;
   b) tipologia dell’accesso richiesto;
   c) dati del richiedente;
   d) data e numero di protocollo della richiesta;
   e) ufficio competente in relazione all’oggetto dell’istanza;
   f) esito della richiesta (accoglimento, differimento o diniego, parziali o totali);
   g) data e protocollo della comunicazione recante la decisione assunta;
 
3. Il  RPCT,  l’Organismo  Indipendente  di  Valutazione  (OIV)  e  i  dirigenti  interessati  possono chiedere in ogni momento all’URP e/o agli uffici informazioni sullo stato del procedimento e sugli esiti delle istanze di accesso.
4. Il Registro delle domande di accesso è pubblicato, omettendo i dati personali e quelli sensibili eventualmente presenti, sul sito istituzionale della Città metropolitana di Napoli.
5. L’URP, con la dovuta collaborazione degli uffici interessati, cura l’aggiornamento tempestivo del Registro in relazione a tutti i suoi elementi.
6. Il  responsabile  della  struttura  competente  alla  trattazione  della  domanda  di  accesso,  per consentire tutte le comunicazioni e gli adempimenti necessari, trasmette senza ritardo all’URP tutti i dati, le informazioni ed i provvedimenti elencati al punto 2 del presente articolo.

Art. 6 - Modalità di presentazione delle domande di accesso
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

1. Il soggetto interessato, preferibilmente utilizzando la modulistica disponibile presso l’URP e sul sito istituzionale dell’Ente, può trasmettere all’URP la domanda di accesso:

 - *per via telematica*, secondo le modalità previste dal decreto legislativo 7 marzo 2005, n. 82 (Codice dell’amministrazione digitale), utilizzando gli indirizzi di posta elettronica e posta elettronica certificata della Città metropolitana di Napoli;
 - *a mezzo posta ordinaria*;
 - *direttamente presso gli uffici*, con presentazione a mano, negli orari di apertura al pubblico, indicati sul sito istituzionale;

2. Ai sensi dell’art. 65 del CAD: *“Le istanze presentate per via telematica sono valide":*
 
   a) *se sottoscritte mediante la firma digitale o la firma elettronica qualificata, il cui certificato è rilasciato da un certificatore qualificato;*
   b) *ovvero , quando l’istante o il dichiarante è identificato attraverso il sistema pubblico di identità digitale (SPID), nonché attraverso uno degli altri strumenti di cui all’art. 64, comma 2-novies, nei limiti ivi previsti** (la carta di identità elettronica o la carta nazionale dei servizi);
   c) *ovvero sono sottoscritte e presentate unitamente alla copia del documento d’identità;*
   
   c) -bis *ovvero se trasmesse dall’istante o dal dichiarante mediante la propria casella di posta elettronica certificata purché le relative credenziali di accesso siano state rilasciate previa identificazione del titolare, anche per via telematica secondo modalità definite con regole tecniche adottate ai sensi dell’art. 71* (CAD), *e ciò sia attestato dal gestore del sistema nel messaggio o in un suo allegato…”.*
   
 
3. L’istanza formulata su supporto cartaceo deve essere sottoscritta e trasmessa o consegnata, unitamente a copia fotostatica non autenticata di un documento di identità del sottoscrittore (cfr. art. 38, commi 1 e 3, d.P.R. 28 dicembre 2000, n. 445).
4. Nel caso di istanza erroneamente indirizzata alla Città Metropolitana di Napoli, in quanto amministrazione che non detiene i dati, documenti e informazioni richiesti, l’URP, direttamente o su impulso della struttura ricevente, provvede a dare tempestiva comunicazione dell’errore al richiedente, al quale, ove possibile, deve essere indicata l’amministrazione competente in relazione all’oggetto della domanda, e specificato che il termine di conclusione del procedimento decorre dalla data di ricevimento della richiesta da parte dell’ufficio effettivamente competente.
