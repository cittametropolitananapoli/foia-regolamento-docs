CAPO III -  ACCESSO CIVICO SEMPLICE 
-----------------------------------

Art. 22 - Istanza di accesso civico
~~~~~~~~~~~~~~~~~~~~~~~~~~~~~~~~~~~

1. L’accesso civico semplice è il diritto di chiunque di richiedere alle pubbliche amministrazioni documenti informazioni o dati, per i quali sia stata omessa la pubblicazione obbligatoria ai sensi del D.Lgs. n. 33/2013 e s.m.i.
2. L’istanza di accesso civico non necessita di motivazione, né che il richiedente sia titolare di uno specifico e qualificato interesse all’accesso stesso.
3. L’istanza, indirizzata al Responsabile dell’Accesso Civico (RAC) e formulata sulla scorta del modello pubblicato sul sito istituzionale dell’Ente, deve consentire l’individuazione del dato, del documento o dell’informazione di cui è richiesto l’accesso.
4. Ove tale istanza venga destinata ad altro ufficio dell’Ente, il responsabile di tale ufficio provvede a trasmetterla al Responsabile dell’Accesso Civico, presso l’URP, nel più breve tempo possibile.

6. Il Responsabile della Prevenzione della Corruzione e Trasparenza (RPCT), è titolare del potere sostitutivo in caso di ritardo o di mancata risposta, come indicato al punto 3 del successivo art. 23.

Art. 23 Responsabili del procedimento
~~~~~~~~~~~~~~~~~~~~~~~~~~~~~~~~~~~~~

1. I  Dirigenti/Responsabili  degli  uffici  della  Città  Metropolitana  di  Napoli  garantiscono  il tempestivo e regolare flusso delle informazioni da pubblicare nella sezione “Amministrazione Trasparente” del sito istituzionale.
2. Il Responsabile dell’Accesso Civico, (d’ora in poi: RAC), individuato dal Responsabile della Prevenzione della Corruzione e Trasparenza quale soggetto competente, in prima istanza, della trattazione delle richieste di accesso civico, gestisce i relativi procedimenti con l’ausilio dell’Ufficio Relazioni con il Pubblico (d’ora in poi: URP), che affianca le strutture organizzative dell’Ente di volta in volta competenti della gestione organizzativa delle stesse.
3. In caso di ritardo o di mancata risposta, la richiesta di provvedere deve essere presentata al titolare del potere sostitutivo, che è il Responsabile della Prevenzione della Corruzione e Trasparenza.
4. All’URP competono la tenuta e l’aggiornamento del Registro delle istanze di accesso, di cui all’art. 5, e la predisposizione, la pubblicazione e la messa a disposizione, sia presso l’ufficio che sul sito istituzionale dell’Ente, nell’apposita sottosezione “Accesso Civico” della sezione “Amministrazione Trasparente”, della modulistica per le istanze di accesso.
5. L’URP, quale ufficio di supporto al RAC, è responsabile della ricezione delle istanze di accesso, che provvede a smistare presso  le strutture competenti in relazione all’oggetto della richiesta, assegnandole per conoscenza anche ai Referenti per la trasparenza e l’accesso civico dell’Area interessata, affinché provvedano alla verifica della sussistenza dell’obbligo di trasparenza, e, in caso di effettivo inadempimento, alla pubblicazione dovuta.
6. L’URP, nel caso di istanze che coinvolgono ambiti di materia e responsabilità distribuiti tra più strutture dell’Ente (“istanze plurime o trasversali”), assegnata l’istanza a tutti gli uffici interessati, su indicazione del RAC, comunica, in base al criterio della prevalenza, a quale di essi compete la predisposizione del provvedimento finale e la gestione del relativo fascicolo.
7. L’individuazione della tipologia di accesso, a prescindere da quella effettuata dal richiedente, è a cura del RAC, cui compete l’adozione del provvedimento finale (accoglimento, differimento, diniego) o, comunque, il riscontro espresso.

Art. 24 - Termini di conclusione del procedimento
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

1. Il provvedimento conclusivo dell’istruttoria deve essere adottato e comunicato nel termine di 30 giorni dalla ricezione dell’istanza di accesso civico. La mancata adozione di un provvedimento entro i termini previsti è sanzionata a livello disciplinare ed incide sulla valutazione della performance individuale, ai sensi dell’art. 46 del D. Lgs. n. 33/2013.
2. Il  responsabile della  struttura competente in  relazione all’oggetto  della domanda,  verificata l’effettiva  inosservanza  dell’obbligo,  provvede  tempestivamente  alla  pubblicazione  dovuta  e informa l’URP dell’avvenuto adempimento, per consentire la comunicazione al richiedente del provvedimento conclusivo del procedimento nel termine di cui al comma 1.
3. Il provvedimento finale, con cui il RAC comunica l’avvenuta pubblicazione sul sito dei dati, delle informazioni o dei documenti richiesti, con indicazione del relativo collegamento ipertestuale, deve essere trasmesso al soggetto richiedente a cura dell’URP, cui competono altresì gli adempimenti conseguenziali inerenti l’aggiornamento del Registro delle domande di accesso.
4. Il RAC, i Dirigenti/Responsabili dell’Amministrazione ed il Responsabile della Prevenzione della Corruzione e della Trasparenza, ciascuno per la propria competenza, e in piena collaborazione tra loro, controllano ed assicurano la regolare attuazione dell’accesso sulla base di quanto stabilito dal presente regolamento.
5. Nel caso di istanze di accesso civico la cui istruttoria evidenzi casi di inadempimento totale o parziale degli obblighi di trasparenza di cui al D.Lgs.n. 33/2013 e s.m.i., o di mancato rispetto dei termini procedimentali inerenti l’accesso, il RAC ne cura la segnalazione al RPCT, affinché questi, ai sensi dell’art. 43, c. 5, del decreto trasparenza, in relazione alla gravità rilevata, riferisca nel merito all’ufficio di disciplina della Città Metropolitana, al vertice politico dell’amministrazione e all’OIV, ai fini degli accertamenti di competenza in tema di responsabilità.
6. Se il documento, l’informazione o il dato richiesti risultino essere già pubblicati sul sito istituzionale dell’Ente, il RAC comunica tempestivamente al  richiedente l’esito dell’istruttoria, evidenziando la regolarità dell’avvenuta pubblicazione, e fornendo le indicazioni del relativo collegamento ipertestuale.
