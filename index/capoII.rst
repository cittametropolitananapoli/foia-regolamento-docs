CAPO II - ACCESSO DOCUMENTALE
-----------------------------

Art. 7 – Accesso documentale
~~~~~~~~~~~~~~~~~~~~~~~~~~~~~~~~

1. A norma del capo V della legge 241/1990, artt. 22 e seguenti, l’accesso ai documenti amministrativi costituisce principio generale dell’attività amministrativa, al fine di favorirne la partecipazione e di assicurarne l’imparzialità e la trasparenza.
2. Il  diritto  di  accesso  si  esercita  con  riferimento  ai  documenti  amministrativi  materialmente esistenti al momento della richiesta e detenuti alla stessa data dalla Città Metropolitana di Napoli, fino alla scadenza dell’obbligo di detenere documenti amministrativi ai quali si chiede di accedere.
3. La Città Metropolitana di Napoli non è tenuta ad elaborare dati in suo possesso al fine di soddisfare le richieste di accesso.

Art. 8 - Titolari del diritto di accesso documentale
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

1. Sono titolari del diritto di accesso documentale, a condizione che dichiarino e dimostrino di avere un interesse diretto, concreto e attuale, corrispondente ad una situazione giuridicamente tutelata e collegata al documento del quale è richiesto l’accesso:

 - i soggetti privati;
 - le amministrazioni e gli enti pubblici limitatamente agli interessi da essi rappresentati e previa dimostrazione della connessione specifica tra tali interessi e gli atti ai quali chiedono di accedere;
 -  gli  enti  a  struttura  associativa  nei  limiti  della  presa  visione  e  ad  acquisizione  di  copia  dei documenti che siano funzionali al perseguimento dei fini statutari dell’associazione medesima, mediante istanza formulata dal rappresentante legale;
 -  ogni  altra istituzione o  comitato  portatore di  interessi  pubblici  o  diffusi  per mezzo  del  suo rappresentante o primo firmatario, limitatamente alla presa visione ed acquisizione di copia dei documenti funzionali alla tutela degli interessi di cui sono portatori.

2. L’esercizio del diritto d’accesso non è consentito qualora risulti preordinato ad un controllo
generalizzato sull’operato dell’amministrazione.

Art. 9 - Responsabile del procedimento di accesso
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

1. Fermo restando quanto stabilito all’art. 4 in ordine al ruolo dell’URP, è responsabile del procedimento di accesso documentale, anche per gli atti infraprocedimentali, il responsabile dell’ufficio o altro funzionario designato da quest’ultimo, competente all’adozione dell’atto conclusivo o a detenerlo stabilmente.

Art. 10 - Accesso informale
~~~~~~~~~~~~~~~~~~~~~~~~~~~~~~~

1. Il diritto di accesso mediante visione può essere esercitato in via informale, presentando richiesta verbale direttamente all’ufficio competente a formare l’atto conclusivo del procedimento o a detenerlo stabilmente.
2. La richiesta di accesso mediante estrazione di copia deve essere formulata per iscritto.
3. Il richiedente deve indicare gli estremi del documento oggetto della richiesta o, in alternativa, gli elementi che ne consentano l'individuazione, specificare e comprovare l'interesse connesso all'oggetto della richiesta, dimostrare la propria identità e, se del caso, i propri poteri di rappresentanza del soggetto interessato.
4. La richiesta, esaminata immediatamente e senza formalità, è accolta mediante l’indicazione del provvedimento contenente le notizie, l’esibizione del documento, l’estrazione di copie ovvero altra modalità idonea.
5. Della  procedura  in  esame  viene  redatto  sintetico  verbale,  sottoscritto  dal  richiedente  e  dal responsabile dell’ufficio destinatario della richiesta, che ne trasmette copia all’URP.
6. Il diritto di accesso informale può essere esercitato solo qualora, in base al documento richiesto, non risulti l’esistenza di controinteressati. In caso contrario, il richiedente verrà invitato a presentare richiesta formale di accesso.

Art. 11 - Accesso formale
~~~~~~~~~~~~~~~~~~~~~~~~~~~~~

1. L’accesso in via formale si esercita mediante richiesta scritta, formulata sulla scorta del modello predisposto dall’Amministrazione, e pubblicato sul sito istituzionale dell’Ente: ”Ufficio URP  - accesso agli atti”. La richiesta formale è obbligatoria quando:

 - ci siano dei controinteressati;
 - si prospettino impedimenti relativi all’impossibilità di accogliere immediatamente la richiesta di visione espressa in via informale;
 - sorgono dubbi sulla legittimazione del richiedente, sulla sua identità o sulla motivazione.
 
2. La richiesta formale, presentata ad amministrazione diversa da quella nei cui confronti va esercitato il diritto di accesso, è dalla stessa immediatamente trasmessa a quella competente. Di tale trasmissione è data comunicazione all’interessato.
3. Il procedimento deve concludersi nel termine di trenta giorni, decorrenti dalla presentazione della richiesta all'ufficio competente o dalla ricezione della medesima.
4. Ove la richiesta sia irregolare o incompleta, l'amministrazione, entro dieci giorni, ne dà comunicazione al richiedente con raccomandata con avviso di ricevimento ovvero con altro mezzo idoneo a comprovarne la ricezione, fornendo indicazioni per consentirne la regolarizzazione, se possibile. In tale caso, il termine del procedimento ricomincia a decorrere dalla presentazione della richiesta corretta.

Art. 12 – Controinteressati
~~~~~~~~~~~~~~~~~~~~~~~~~~~~~~~

1. Sono considerati controinteressati al diritto di accesso tutti i soggetti individuati o facilmente individuabili, in base alla natura del documento richiesto, che dall’esercizio dell’accesso vedrebbero compromesso il loro diritto alla riservatezza.
2. Il responsabile del diritto di accesso, qualora individui dei controinteressati, è tenuto a dare loro comunicazione della richiesta in istruttoria, mediante invio di copia con raccomandata con avviso di ricevimento o per via telematica o con altro mezzo idoneo a garantire la certezza della ricezione.
3.  Entro dieci  giorni  dalla ricezione della  suddetta  comunicazione, i  controinteressati  possono presentare,  con  le  modalità  indicate  all’art.  6,  motivata  opposizione  alla  richiesta  di  accesso. Decorso  tale  termine,   il  responsabile  del   diritto  di  accesso,   accertata  la  ricezione  della comunicazione da parte dei controinteressati, oppure, in caso di opposizione, esaminate le osservazioni dedotte, conclude il procedimento con provvedimento espresso e motivato.
4. A decorrere dalla data della comunicazione ai controinteressati, nel suddetto periodo di dieci giorni per l'eventuale opposizione degli stessi, il termine di trenta giorni per concludere il procedimento rimane sospeso.

Art. 13 - Procedura per l’accesso
~~~~~~~~~~~~~~~~~~~~~~~~~~~~~~~~~~~~~

1.  L’istanza  di  accesso  formale,  presentata  con  le  modalità  indicate  nell’art.  11,  deve  essere indirizzata alla Città Metropolitana di Napoli, all’URP.
2. Nella richiesta devono essere indicati i seguenti elementi:

 - generalità del richiedente, indirizzo, recapiti telefonici e di posta elettronica;
 - il documento oggetto della richiesta ed eventuali ulteriori elementi utili alla sua identificazione;
 - la motivazione ovvero l’interesse concreto, diretto ed attuale per la tutela di una situazione giuridicamente rilevante collegata al documento del quale è richiesto l’accesso;
 - le modalità di esercizio all’accesso che si richiede (visione o estrazione di copia);
 - la data della richiesta e la sottoscrizione del richiedente.
 
3.  Le  domande  di  accesso,  in  qualunque  modo  trasmesse  all’Ufficio  Protocollo  della  Città Metropolitana di Napoli, devono essere assegnate all’URP.
4. Qualora l’istanza sia pervenuta direttamente e soltanto alla struttura che ha formato il documento e che lo detiene stabilmente, a cura del responsabile della stessa deve essere trasmessa anche all’URP, per gli adempimenti conseguenziali, e ai fini dell’aggiornamento del Registro delle domande di accesso di cui all’art. 5.
5. L’Ufficio competente, presa tempestivamente in carico l’istanza trasmessa dall’URP, provvede ad ogni adempimento istruttorio necessario all’emanazione del provvedimento di autorizzazione all’accesso, con particolare riferimento alle verifiche riguardanti i documenti contenenti dati personali o sottratti all’accesso e trasmette ogni esito procedimentale all’URP ai fini dell’aggiornamento dell’istruttoria all’interno del Registro delle domande dei accesso e delle comunicazioni dovute.
6. Il Responsabile competente all’accesso è tenuto ad emanare il provvedimento di autorizzazione ed a consentire l’accesso entro il termine di cui al successivo art. 15.

Art. 14 - Accoglimento della richiesta di accesso
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

1. In caso di accoglimento della domanda di accesso formale, il responsabile ne dà comunicazione al richiedente nel più breve tempo possibile, compatibilmente con la natura e la tipologia degli atti richiesti.
2. La comunicazione deve contenere l’indicazione dell’ufficio al quale rivolgersi ed il nominativo del responsabile del procedimento di accesso.
3. L’accoglimento della richiesta di accesso ad un documento comporta anche la facoltà di accesso agli altri documenti nello stesso richiamati ed appartenenti al medesimo procedimento, fatte salve le eccezioni di legge o di regolamento.
4. L’esame dei documenti avviene, avendo cura di non danneggiarli in alcun modo, presso l’ufficio indicato nell’atto di accoglimento della richiesta, nelle ore di ufficio e alla presenza del personale addetto.
5. L’esame dei documenti è effettuato dal richiedente o da persona munita di delega sottoscritta in originale e trasmessa unitamente a copia di documento d’identità del delegante.
6. L’interessato può prendere appunti e trascrivere in tutto o in parte il contenuto dei documenti, nonché ottenerne copia con il pagamento dei costi di cui al successivo art. 15. Effettuata la visione e l'esame, la documentazione deve essere restituita nelle mani del personale addetto.

Art. 15 – Costi
~~~~~~~~~~~~~~~~~~~

1. L’esame dei documenti è gratuito, salvo il rimborso dei costi di riproduzione.
2. L'estrazione di copie in formato cartaceo di atti e documenti è sottoposta a rimborso dei seguenti costi di riproduzione:

   a) copia formato A4 ( per singola facciata): euro 0.15 
   b) copia formato A4 ( fronte/retro): euro 0.25
   c) copia formato A3 ( per singola facciata): euro 0.25 
   d) copia formato A3 ( fronte/retro): euro 0.35

3. Per atti di particolare natura e/o formato delle copie, ove non sia possibile, per mancanza di idonea  strumentazione,  procedere  alla  loro  riproduzione  all’interno  dell’Ente,  e  pertanto  sia necessario ricorrere al servizio di una ditta esterna, il rimborso delle spese a carico del richiedente è quantificato nel costo fatturato dalla ditta.
4. Per gli importi inferiori a euro 1,00 non è dovuto alcun rimborso. Al di sopra di tale importo, deve essere effettuata la riscossione dell'intera cifra. Non è consentito frazionare la richiesta di copie relative agli stessi documenti da parte del medesimo soggetto.
5. Il costo della spedizione dei documenti è a totale carico del richiedente. L’Amministrazione provvede all’invio a spese del richiedente, di norma con raccomandata postale A.R. o altro mezzo idoneo, secondo le tariffe applicate dalle Poste italiane o altra società di spedizioni e consegna, previo accertamento dell’avvenuto pagamento dell'importo complessivo dovuto.
6. La scansione di documenti cartacei, il trasferimento di copia della documentazione su supporto di memorizzazione fornito dal richiedente e la spedizione tramite posta elettronica certificata di documenti già archiviati in formato non modificabile, sono modalità di rilascio gratuite.
7. Nel caso di richiesta di copie di documenti in bollo, al pagamento dell’imposta di bollo provvede direttamente il richiedente, fornendo all’ufficio competente al rilascio la marca da bollo. Resta salvo il diverso regime fiscale previsto da speciali disposizioni di legge.
8. La tabella delle tariffe e le modalità di pagamento dei costi di riproduzione sono pubblicati sul sito istituzionale dell’Ente. Ai fini del rilascio della documentazione richiesta, il richiedente dovrà esibire la ricevuta comprovante l’avvenuto pagamento dei costi di riproduzione.
9. Sono esentati dal pagamento dei costi di riproduzione le altre pubbliche amministrazioni.

Art. 16 - Non accoglimento della richiesta di accesso
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

1. Il rifiuto, la limitazione o il differimento dell’accesso richiesto in via formale sono motivati a cura del responsabile del procedimento, con riferimento specifico alla normativa vigente, alla individuazione delle categorie di atti sottratti al diritto di accesso ed alle circostanze di fatto per cui la richiesta non può essere accolta.
2. La comunicazione è disposta mediante provvedimento espresso, da trasmettere entro il termine ordinario stabilito per l’accesso. Trascorsi inutilmente 30 giorni dalla data di protocollazione della richiesta, questa si intende rifiutata.
3. L’atto che dispone il differimento dell’accesso ne indica la durata.
4. Nel caso in cui l’esclusione dall’accesso riguardi solo una parte dei contenuti di un documento, possono essere esibite in visione o rilasciate copie parziali dello stesso. Le pagine omesse devono essere indicate.
5. Con la comunicazione dell’esclusione o della limitazione all’accesso, l’interessato deve essere informato sui termini e l’Autorità presso la quale è possibile ricorrere.

Art. 17 – Esclusioni e limiti al diritto di accesso documentale
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

1. Il diritto di accesso è escluso, oltre che nei casi espressamente previsti dal citato art. 24 della legge n. 241/90, nei confronti delle seguenti categorie di atti formati o detenuti dall’Ente:

   a) documenti riguardanti le strutture, i mezzi, le dotazioni, il personale e le azioni strettamente strumentali alla tutela dell’ordine pubblico, alla prevenzione e alla repressione della criminalità con particolare riferimento alle tecniche investigative, alla idoneità delle fonti di informazione e alla sicurezza dei beni delle persone coinvolte, nonché alle attività di polizia giudiziaria e alla condizione delle indagini;
   b) relazioni di servizio, informazioni ed altri atti o documenti inerenti ad adempimenti istruttori relativi a licenze, concessioni od autorizzazioni comunque denominate o ad altri provvedimenti di competenza di autorità o organi diversi, compresi quelli relativi al contenzioso amministrativo, che contengono notizie relative a situazioni di interesse per l’ordine e la sicurezza pubblica e all’attività di prevenzione e repressione della criminalità, salvo che, per disposizioni di legge o di regolamento, ne siano previste particolari forme di pubblicità o debbano essere uniti a provvedimenti o atti soggetti a pubblicità;
   c) atti e documenti concernenti la sicurezza delle infrastrutture, la protezione e la custodia di armi o munizioni della polizia metropolitana;
   d) documentazione attinente ad inchieste ispettive sommarie e formali;
   e) documenti riguardanti la vita privata o la riservatezza delle persone fisiche, di persone giuridiche, gruppi, imprese, ed associazioni, in particolare con riferimento agli interessi epistolari,  sanitari,  professionali,  finanziari,  industriali  e  commerciali  di  cui  siano  in concreto  titolari,  ancorché  i  relativi  dati  siano  forniti  all’Amministrazione  dagli  stessi soggetti cui si riferiscono;
   f) fascicoli dei dipendenti della Città Metropolitana di Napoli per la parte relativa a situazioni personali e familiari, ai dati anagrafici, alle comunicazioni personali, ad eventuali selezioni psico-attitudinali, alla salute, alle condizioni psico-fisiche, ai rapporti informativi;
   g) documentazione attinente ai procedimenti disciplinari, penali e di dispensa dal servizio;
   h) carichi penali pendenti, certificazione antimafia;
   i) documentazione inerente la situazione familiare, la salute, le condizioni psico-fisiche dei consiglieri e degli assessori comunali e di altri soggetti anche esterni all’Amministrazione;
   j) documentazione relativa alla corrispondenza epistolare dei privati, all’attività professionale, commerciale e industriale, nonché alla situazione finanziaria, economica e patrimoniale di persone, gruppi ed imprese comunque utilizzata ai fini dell’attività amministrativa;
   k) rapporti alle Magistrature ordinarie e alla Procura Generale nonché alle Procura Regionale della Corte dei Conti e richieste o relazioni di detti organi ove siano nominativamente indicati soggetti per i quali si evidenzi la sussistenza di responsabilità amministrative, contabili e penali, limitatamente alle parti la cui conoscenza può pregiudicare il diritto delle persone alla riservatezza;
   l) atti utili ad accertare responsabilità di fronte alla Procura Generale e a quella Regionale della Corte dei Conti nonché alle competenti autorità giudiziarie, limitatamente alle parti la cui conoscenza può  pregiudicare il  diritto  alla riservatezza di  persone fisiche o  giuridiche, gruppi imprese ed associazioni;
   m) le denunce relative a tributi riscossi dall’Ente, da cui possa direttamente o indirettamente trarsi la consistenza reddituale o patrimoniale dei contribuenti o dei loro conviventi; 
   n) documenti che contengono apprezzamenti o giudizi di valore su persone individuate; 
   o) atti e registri riservati per legge;
   p) relativamente agli appalti per forniture di beni, servizi e lavori, sono esclusi il diritto di accesso e ogni forma di divulgazione in relazione:
   
      I. alle informazioni fornite dagli offerenti nell’ambito delle offerte ovvero a giustificazione delle medesime, che costituiscano, secondo motivata e comprovata dichiarazione dell’offerente, segreti tecnici o commerciali;
      II. ai  pareri  legali  acquisiti  dall’Amministrazione,  per  la  soluzione  di  liti, potenziali o in atto, relative ai contratti pubblici;
      
      III. alle relazioni riservate del direttore dei lavori e dell’organo di collaudo sulle domande e sulle riserve del soggetto esecutore del contratto;
      
      IV. alle soluzioni tecniche e ai programmi per elaboratore utilizzati dalla stazione appaltante o dal gestore del sistema informatico per le aste elettroniche, ove coperti da diritti di privativa intellettuale.

   q) Sono altresì, sottratti all’accesso, in quanto mirano a tutelare non solo l’opera intellettuale del legale, ma soprattutto il diritto di difesa dell’Ente, gli atti redatti dai legali e dai professionisti del libero foro in relazione a rapporti di consulenza con l’Ente medesimo.

3. E’ esclusa la consultazione diretta dei protocolli generali e speciali, dei repertori, rubriche e cataloghi di atti e documenti, salvo il diritto di accesso alle informazioni, alla visione ed alla estrazione di copia delle registrazioni effettuate negli stessi per singoli atti, ferme restando le preclusioni stabilite nel primo comma del presente articolo. In ogni caso, l’accesso deve svolgersi senza spesa per la Città metropolitana di Napoli ed in modo da non ostacolare o ritardare l’attività degli uffici o dei servizi.
4. Non sono ammesse richieste generiche relative ad intere categorie di documenti che comportino lo svolgimento di attività di indagine ed elaborazione da parte degli uffici.
5. Deve comunque essere garantito ai richiedenti l’accesso ai documenti amministrativi la cui conoscenza sia necessaria per curare o difendere i propri interessi giuridici. Nel caso di documenti contenenti dati sensibili o giudiziari, l’accesso è consentito nei limiti in cui sia strettamente indispensabile.
6. Quando l’accesso concerne dati idonei a rivelare lo stato di salute o la vita sessuale, il trattamento è consentito se la situazione giuridicamente rilevante che si intende tutelare con la richiesta di accesso  ai  documenti  amministrativi  è  di  rango  almeno  pari  ai  diritti  dell'interessato,  ovvero consiste in un diritto della personalità o in un altro diritto o libertà fondamentale e inviolabile.
7. Salvo espresso divieto di legge, le esclusioni di cui alle disposizioni precedenti non operano per altre  pubbliche  amministrazioni  per  l’esercizio  delle  funzioni  loro  domandate  dalla  legge,  né operano per uffici dell’Ente diversi da quelli che detengono la documentazione, qualora l'accesso abbia luogo per funzioni legittimamente svolte.
8. Sono infine sottratti all’accesso i documenti indicati come riservati dall’autorità dalla quale provengono.

Art. 18 - Differimento del diritto di accesso
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~
1. L'accesso ai documenti amministrativi non può essere negato qualora sia sufficiente fare ricorso al differimento.
2. Sono sottratti all’esercizio del diritto d’accesso, per il periodo di tempo specificatamente indicato per ogni categoria, i seguenti documenti:

   a) documenti riguardanti atti preparatori, nel corso della formazione degli atti inerenti a provvedimenti tributari, salvo diverse disposizioni di legge e fino all’emanazione del provvedimento finale;
   b) atti istruttori relativi alle pratiche e al contenzioso legale dell’Ente fino all’emanazione del provvedimento finale di definizione delle vertenze;
   c) relativamente alle procedure di appalto di forniture di beni, servizi e lavori, il diritto di accesso è differito, a norma dell’art. 53 del D.Lgs. n. 50/2016:
      c1. nelle procedure aperte, in relazione all'elenco dei soggetti che hanno presentato offerte, fino alla scadenza del termine per la presentazione delle medesime;
      c2. nelle procedure ristrette e negoziate e nelle gare informali, in relazione all'elenco dei soggetti che hanno fatto richiesta di invito o che hanno manifestato il loro interesse, e in relazione all'elenco dei soggetti che sono stati invitati a presentare offerte e all’elenco dei soggetti che hanno presentato offerte, fino alla scadenza del termine per la presentazione delle offerte medesime; ai soggetti la cui richiesta di invito sia stata respinta, è consentito l’accesso all’elenco dei soggetti che hanno fatto richiesta di invito o che hanno manifestato il loro interesse, dopo la comunicazione ufficiale, da parte delle stazioni appaltanti, dei nominativi dei candidati da invitare;
      c3. in relazione alle offerte, fino all’aggiudicazione;
      c4. in relazione al procedimento di verifica della anomalia dell'offerta, fino all'aggiudicazione.

3. L’accesso ad un documento può essere limitato mediante l’oscuramento parziale dei contenuti, quando ciò sia necessario per salvaguardare la riservatezza di terzi e le informazioni non siano rilevanti per il richiedente, secondo valutazione condotta con riferimento agli elementi dichiarati dallo stesso nell’istanza di accesso.
4. Al di fuori dei casi previsti nei commi precedenti, l’accesso può essere differito fino a quando la conoscenza dei documenti richiesti possa impedire o gravemente ostacolare lo svolgimento dell’azione amministrativa.

Art. 19 - Accesso agli atti istruttori ed alle informazioni sull’iter del procedimento
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

1. Fatta salva la tutela della riservatezza e del buon andamento dell’azione amministrativa, chiunque ha diritto di acquisire informazioni circa lo stato di avanzamento e il tempo programmato di attesa per l’esito di un procedimento in corso che lo riguardi e di accedere ai relativi atti istruttori, in quanto si tratti del destinatario dell’atto finale ovvero del soggetto che, per legge, deve intervenire nel procedimento o dei controinteressati all’emanazione del provvedimento finale, ai quali possa derivare un pregiudizio, o, infine, del soggetto che abbia determinato l’avvio del procedimento stesso.
2. I pareri legali, se correlati ad un procedimento amministrativo in quanto espressamente richiesti in funzione endo-procedimentale e richiamati nella motivazione del provvedimento finale, sono soggetti all’accesso; non lo sono, invece, quando attengano alle tesi difensive in un procedimento contenzioso o pre contenzioso.

Art. 20 – Accesso agli atti da parte dei Consiglieri Metropolitani
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

1. I Consiglieri metropolitani hanno diritto di ottenere dagli uffici dell’Amministrazione tutte le notizie e le informazioni in loro possesso, utili all’espletamento del mandato. Ad essi possono essere opposte soltanto le limitazioni derivanti direttamente da leggi di settore.
2. Essi   hanno   diritto   di   accesso   agli   atti   ed   ai   documenti   amministrativi   formati dall’Amministrazione o dalla stessa stabilmente detenuti.
3. I Consiglieri possono ottenere copia degli atti e dei documenti necessari per l’esercizio del mandato elettivo, senza addebito di spese.  Essi sono tenuti al segreto  nei casi  specificamente determinati dalla legge. In relazione ad atti compresi in registri di verbali delle adunanze di organi dell’ente e di registrazioni, è necessaria la presentazione di richiesta per lo specifico atto o registrazione di cui il Consigliere ha necessità per l’esercizio delle sue funzioni.
4. I Consiglieri sono civilmente e penalmente responsabili qualora, dalla divulgazione del contenuto degli atti o delle informazioni ricevute, derivi un danno a terzi o all’Amministrazione.
5. E’ escluso il rilascio di copie di piani urbanistici, progetti, elaborati tecnici ed altri documenti voluminosi, la cui riproduzione richieda costi elevati ed impegno rilevante di tempo per i dipendenti addetti. Il Consigliere può ottenere estratti degli atti predetti, riferiti a parti limitate degli stessi, dei quali motiva la necessità per l’esercizio del mandato elettivo.

Art. 21 - Diritto di accesso da parte del Collegio dei Revisori dei conti
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

1. Il diritto di accesso agli atti e documenti della Città Metropolitana di Napoli riconosciuto ai sensi dell’art.  239  del  D.  Lgs.  n.  267/00  viene  esercitato  dai  Revisori  del  conti  presso  i  singoli responsabili dei procedimenti, anche con semplice richiesta verbale.
2. In ogni caso non può mai essere negato o ritardato l’accesso del Collegio dei revisori ad atti, documenti ed informazioni quand’esso abbia per oggetto notizie direttamente o indirettamente utili all’esercizio della sua funzione.
