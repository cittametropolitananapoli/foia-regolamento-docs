CAPO IV - ACCESSO CIVICO GENERALIZZATO
======================================

Art. 25 – Accesso civico generalizzato
--------------------------------------

1.  L’accesso  civico  generalizzato  è  il  diritto  di  chiunque  di  accedere  a  dati,  documenti  e informazioni detenuti dalle pubbliche amministrazioni diversi ed ulteriori rispetto a quelli oggetto di pubblicazione obbligatoria ai sensi della normativa vigente, nel rispetto dei limiti relativi alla tutela di interessi giuridicamente rilevanti secondo quanto previsto dall’art. 5 bis del D.Lgs. n. 33/2013.
2. Per la procedura relativa all’accesso generalizzato si applica la disciplina dettata dagli articoli 22, 23 e 24 del Capo precedente.
3. Nel caso in cui la richiesta di accesso civico generalizzato sia formulata in modo tale da non consentire un’identificazione chiara dei dati o documenti oggetto della richiesta (“richiesta generica”) o sia volta ad accertare il possesso degli stessi (richiesta “esplorative”), l’URP invita per iscritto il richiedente a ridefinire l’oggetto della domanda o ad indicare gli elementi sufficienti per consentire l’identificazione dei dati e dei documenti di suo interesse.
4. La richiesta generica e/o esplorativa può essere dichiarata inammissibile soltanto quando, a seguito del suddetto invito scritto a puntualizzare l’oggetto dell’accesso, il richiedente non abbia fornito i chiarimenti richiesti.
5. L’accesso generalizzato deve essere consentito anche quando riguarda un numero cospicuo di documenti ed informazioni (richiesta “massiva”), a meno che la richiesta, nonostante l’invito scritto a  definirne  e  circoscriverne  l’ambito,  risulti  manifestamente  irragionevole  e  sovrabbondante, nonché in contrasto col principio di buona fede. La valutazione va condotta caso per caso, tenendo conto di eventuali istanze precedenti e successive da parte del medesimo soggetto, contemperando l’interesse del richiedente con il buon funzionamento degli uffici.

Art. 26 - Soggetti controinteressati
------------------------------------

1. L’ufficio cui è indirizzata la richiesta di accesso generalizzato, se individua soggetti controinteressati è tenuto a dare comunicazione agli stessi, mediante invio di copia della stessa, a mezzo di raccomandata con avviso di ricevimento o per via telematica per coloro che abbiano acconsentito a tale forma di comunicazione.
2. I soggetti controinteressati sono esclusivamente le persone fisiche e giuridiche portatrici dei seguenti interessi privati di cui all’art. 5-bis, c. 2 del decreto trasparenza:

 a) protezione dei dati personali, in conformità al D.Lgs. n. 196/2003;
 b) libertà e segretezza della corrispondenza intesa in senso lato ex art.15 Costituzione;
 c) interessi economici e commerciali, ivi compresi la proprietà intellettuale, il diritto d’autore e i segreti commerciali.

3.   Possono   essere   controinteressati   anche   le   persone   fisiche   interne   all’amministrazione (componenti degli organi di indirizzo, dirigenti, P.O., dipendenti, componenti di altri organismi).
4. Entro dieci giorni dalla ricezione della comunicazione, i controinteressati possono presentare, con le modalità indicate all’art. 6, una motivata opposizione alla richiesta di accesso. Decorso tale termine il responsabile del diritto di accesso, accertata la ricezione della comunicazione da parte dei controinteressati, oppure, in caso di opposizione, esaminate le osservazioni dedotte, conclude il procedimento con provvedimento espresso e motivato nei termini di cui al successivo art. 27.
5. La comunicazione ai soggetti controinteressati non è dovuta nel caso in cui l’istanza riguardi l’accesso civico, cioè dati, documenti ed informazioni oggetto di pubblicazione obbligatoria.

Art. 27 - Termini del procedimento
----------------------------------

1. Il procedimento di accesso civico generalizzato deve concludersi con provvedimento espresso e motivato nel termine di trenta giorni dalla presentazione dell’istanza, con la comunicazione del relativo esito al richiedente e agli eventuali soggetti controinteressati. Nel caso di individuazione di controinteressati, il suddetto termine è sospeso per il periodo di 10 giorni dalla ricezione da parte degli stessi della comunicazione dell’istanza di accesso, per consentire loro di presentare eventuale opposizione.
2. In caso di accoglimento della richiesta di accesso, l’ufficio competente provvede a trasmettere tempestivamente   al   richiedente   i   dati   o   i   documenti   richiesti,   dandone   contemporanea comunicazione all’URP.
3. Qualora la richiesta  di accesso  generalizzato  sia stata accolta, nonostante l’opposizione del controinteressato, l’ufficio competente è tenuto a darne comunicazione a quest’ultimo. In tal caso, i dati o i documenti richiesti possono essere trasmessi al richiedente non prima di quindici giorni dalla ricezione della suddetta comunicazione da parte del controinteressato, al fine di consentire a quest’ultimo di presentare eventuali gravami (richiesta di riesame, ricorso al difensore civico, o ricorso al giudice amministrativo).

Art. 28 - Esclusioni e limiti all’accesso civico generalizzato
--------------------------------------------------------------

1.  L'accesso  generalizzato  è escluso  nei  casi  indicati  al  comma 3  dell'art.  5-bis  del  D.Lgs  n. 33/2013.
2. Al di fuori dei casi sopra indicati, l’accesso generalizzato è rifiutato se il diniego è necessario per evitare un pregiudizio concreto alla tutela di uno degli interessi pubblici e privati di particolare rilievo giuridico previsti dalla legge.
3. La Città Metropolitana è tenuta a verificare e valutare, una volta accertata l’assenza di eccezioni assolute, se l’ostensione  degli  atti  possa determinare un  pregiudizio  concreto  e probabile agli interessi indicati dal legislatore; deve necessariamente sussistere un preciso nesso di causalità tra l’accesso ed il pregiudizio. Il pregiudizio concreto va valutato rispetto al momento ed al contesto in cui l’informazione viene resa accessibile.
4. I limiti all’accesso generalizzato per la tutela degli interessi pubblici e privati individuati nei commi precedenti si applicano unicamente per il periodo nel quale la protezione è giustificata in relazione alla natura del dato.
5. L’accesso generalizzato non può essere negato ove, per la tutela degli interessi pubblici e privati individuati nei commi precedenti, sia sufficiente fare ricorso al potere di differimento.
6. Qualora i limiti di cui ai commi precedenti riguardano soltanto alcuni dati o alcune parti del documento richiesto deve essere consentito l’accesso parziale utilizzando, se del caso, la tecnica dell’oscuramento di alcuni dati; ciò in virtù del principio di proporzionalità che esige che le deroghe non eccedano quanto è adeguato e richiesto per il raggiungimento dello scopo perseguito.

Art. 29 - Richiesta di riesame
------------------------------

1.  Il richiedente, nei casi di diniego totale o parziale dell’accesso  generalizzato o di mancata risposta entro il termine, ovvero i controinteressati, nei casi di accoglimento della richiesta di accesso, possono presentare, entro trenta giorni, richiesta di riesame al Responsabile della Prevenzione della Corruzione e della Trasparenza (RPCT), che decide con provvedimento motivato, entro il termine di venti giorni.
2. L’ufficio competente per il riesame deve essere indicato al richiedente nella comunicazione di rifiuto totale o parziale della richiesta.
3. Se l’accesso generalizzato è stato negato o differito a tutela della protezione dei dati personali in conformità con la disciplina legislativa in materia, il RPCT provvede sentito il Garante per la protezione dei dati personali, il quale si pronuncia entro il termine di dieci giorni dalla richiesta.
4. A decorrere dalla comunicazione al Garante, il termine per l’adozione del provvedimento da parte del RPCT è sospeso, fino alla ricezione del parere del Garante e comunque per un periodo non superiore ai predetti dieci giorni.

Art. 30 – Provvedimento di conclusione del procedimento
-------------------------------------------------------

1.  La conclusione del procedimento, ove abbia ad oggetto il differimento o il diniego, anche parziale, dell’accesso richiesto, nonché le decisioni del RPCT, devono essere adottate con provvedimento espresso e motivato.

Art. 31 - Impugnazioni
----------------------

1. Avverso la decisione dell'ufficio competente o, in caso di richiesta di riesame, avverso quella del RPCT, il richiedente può proporre, nel termine di trenta giorni, ricorso al Tribunale amministrativo regionale ai sensi dell'articolo 116 del Codice del processo amministrativo di cui al decreto legislativo 2 luglio 2010, n. 104.
2. In alternativa al ricorso giurisdizionale di cui al punto che precede, il richiedente o il controinteressato può presentare ricorso al difensore civico competente, da notificare anche alla Città metropolitana di Napoli.
3. Il difensore civico si pronuncia entro trenta giorni dalla presentazione del ricorso. Se il difensore civico ritiene illegittimo il diniego o il differimento ne informa il richiedente e lo comunica all’Amministrazione. Se l’Amministrazione non conferma il diniego o il differimento entro trenta giorni dal ricevimento della comunicazione del difensore civico, l’accesso è consentito.
4. Qualora il richiedente l'accesso si sia rivolto al difensore civico, il termine di cui all'articolo 116, comma 1, del Codice del processo amministrativo decorre dalla data di ricevimento, da parte del richiedente, dell'esito della sua istanza al difensore civico.
5. Se l’accesso generalizzato è negato o differito a tutela della protezione dei dati personali in conformità con la disciplina legislativa in materia, il difensore civico provvede sentito il Garante per la protezione dei  dati  personali  il  quale  si  pronuncia entro  dieci  giorni  dalla richiesta.  A decorrere dalla comunicazione al Garante, il termine per la pronuncia del difensore è sospeso, fino alla ricezione del parere del Garante e comunque per un periodo non superiore ai predetti dieci giorni.
6. Nei casi di accoglimento della richiesta di accesso, il controinteressato può presentare richiesta di riesame al RPCT e presentare ricorso al difensore civico competente, come indicato al precedente comma 2.